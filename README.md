# Voortgang Liana Boyadjian 9 t/m 19 mei

De eerste twee dagen kwam ik moeilijk op gang. Dat kwam doordat  ik het lastig vond om de geschreven code te bewerken. Ik snapte niet zo goed hoe de verschillende bestanden aan elkaar gelinkt waren en op welke (en hoeveel) plekken ik de code kon aanpassen.

De woensdag ben ik thuis gebleven omdat ik me in de les niet goed kon concentreren en heb ik de html en css helemaal uitgeplozen. Toen ben ik rustig begonnen met de ontbrekende tekst classes aan te vullen en de verschillende fonts toe te passen. Dat ging makkelijker dan verwacht. Ik ben toen goed gaan kijken naar de animaties die er al in stonden en heb een eigen animatie op precies dezelfde manier toegevoegd. De animatie werkte meteen, dus dat was heel fijn.

Ik heb de woensdag ook besloten om het Brenner font te kiezen.
Dit omdat ik het leuk vond om te spelen met de verschillende karakters en welke font ik bij wie vond passen. Ik zag in de pdf dat er heel veel verschillende mogelijkheden zijn, dus bij elke karakter zal er wel eentje passen.

Tijdens het eerste feedbackgesprek had ik nog niet veel om te laten zien behalve de aangepaste tekst en animatie, maar ik vond het wel leuk om even bij andere klasgenoten te kijken. Zo kwam ik op andere ideeën voor kleurgebruik en animaties.

Per geluid ben ik gaan kijken wat het best paste en welk gevoel het mij gaf. Zo heb ik bijvoorbeeld veel gebruikgemaakt van de kleuren geel, blauw en paars. Dat komt door het 'space' en 'sci-fi' gevoel dat het fragment mij geeft. Bij het geluid van de sirene moest ik denken aan een fel flikkerend geel licht of aan geel/zwart gestreepte afzetlinten. Dat heb ik verwerkt, samen met de animatie van het trillen.

Toen ik eenmaal een aantal animaties had gecodeerd, merkte ik dat ik het eigenlijk best wel leuk vond. Ik denk dat dat kwam doordat ik ook echt snapte wat ik aan het schrijven was.

Tijdens het tweede feedbackgesprek kwam er vooral naar voren dat de scene met de irritante piep, nog niet irritant genoeg was. Tijdens een moment op school met een klasgenoot heb ik het idee gekregen om een trilling en een blur toe te voegen op het beeld. Ik vond dat dat wel echt irritant genoeg was samen met de gele achtergrond.

Aan het tweede deel heb ik twee gradients toegevoegd; het geluid deed mij denken aan een soort golven. De lineare gradients vond ik daarom het beste in de buurt komen van dit geluid. Het eerste gradient heeft lichtere kleuren en het tweede donkere kleuren. Dat komt door de switch in het geluid. Ook de 'PING' van de computer heb ik in dit moment toegevoegd.

Aan het einde van het fragment heb ik gekozen voor een witte achtergrond. Het is dan ineens heel stil en dat voelde als een leegte en blanco. Het zwart-wit op de iframe is niet van toepassing op een geluid, maar vond ik passen bij het einde en de witte achtergrond. Ook heb ik dit wel eens gezien aan einde van een film.

Ik vond het achteraf eigenlijk een hele leuke opdracht. Ook vond ik het heel gaaf om de ideeën van andere klasgenoten te zien. Het leuke vind ik vooral dat ik nu zie hoeveel mogelijkheden css eigenlijk heeft en wat voor animaties je allemaal kan maken. En dan heb ik nog heel weinig gezien en gebruikt.

Omdat ik in chronologische volgorde het fragment en de geluiden heb gecodeerd, heb ik achteraf niet veel aanpassingen hoeven maken. Ook heb ik elk idee dat ik had, uitgevoerd en zijn ze qua code werkend, daar ben ik zelf wel trots op. Het enige wat ik jammer vind, is dat ik de een na laatste en laatste dag nog veel bij anderen heb gekeken en daar nog zoveel interessante dingen heb gezien. Dat neem ik dus mee naar een volgende keer, meer andermans werk bekijken en ideeën opdoen.


# Web Typography, 2020/2021

Als je doof bent, of als je om een andere reden geen geluid kunt horen, dan mis je veel informatie als je een film kijkt. Knisperende voetstappen, langzaam aanzwellende muziek, nerveus getik op een deur, je hoort het natuurlijk allemaal niet. Nu bestaat er zoiets als *closed caption*, wat een type ondertiteling is waarbij ook dingen als omgevingsgeluiden en de muziek beschreven worden. Hierdoor krijgt een kijker die informatie wel binnen.

Alleen wordt die auditieve informatie nogal neutraal beschreven. Het geluid van huilend persoon zou bijvoorbeeld beschreven kunnen worden als *snikgeluid op de achtergrond*. En iemand die lacht zou geschreven kunnen worden als *iemand lacht.* Heel neutraal, bijna zakelijk, en bovendien allebei in precies hetzelfde neutrale lettertype. Terwijl het toch echt over twee heel verschillende emoties gaat.

Dat kan visueel sterker.

En dat gaan jullie doen.

## Leerdoelen

- Je kan de kennis over vormgeving die je hebt opgedaan tijdens de minor technisch toepassen met behulp van CSS
- Je kan verborgen nuance uit een audiotrack overtuigend vertalen naar visuele (typografische) beelden
- Je kan je typografische keuzes onderbouwen.
- Je hebt de exclusive design principles gebruikt.

## Oplevering

Je levert een werkende versie op, gemaakt met HTML, CSS en JavaScript. Deze staat op Github. In een duidelijke readme documenteer en onderbouw je je ontwerpkeuzes. Je developmentgeschiedenis is terug te vinden op GitHub.

Je levert ook een *screen recording* met audio op van je fragment. Dit is een video van de definitieve versie, gemaakt van jouw browserscherm.

De beoordeling is mondeling en volgt [de rubric uit het beoordelingsformulier](web-typografie-beoordeling.pdf).

## Typografische restricties

Je *moet* een van deze twee opties kiezen, en je keuze moet je onderbouwen. In je readme staat een uitleg over je overwegingen om de ene of de andere restrictie te kiezen.

### Optie 1: Systeemfont

De eerste optie is dat je gebruik maakt van het zogenaamde *systeemfont* van degene die naar jouw werk kijkt. Dit font verschilt per operating system, en het verschilt soms zelfs per versie van het operating system. Het is ook aan te passen door de gebruiker zelf.

Je hebt dus geen controle over welk lettertype er precies gebruikt wordt. Het levert dus een onzeker, en beperkt typografisch palet op. Je hebt geen *light* versies, of *extrabold*. En ook geen serif en sans-serif versie van dezelfde familie. In dit geval heb je alleen de beschikking over normal, **bold** en _italic_. Dit heeft natuurlijk ook zijn voordelen!

### Optie 2: Brenner

Je kan er ook voor kiezen om gebruik te maken van de complete Brenner familie. Dit is een zeer uitgebreid en uiterst flexibel font. [Hier kan je je verdiepen in dit font](https://www.typotheque.com/blog/brenner_an_unusual_typeface_family_with_distinct_voices). Als je kiest voor dit font dan heb je de beschikking over een *sans serif*, een *condensed*, een *serif*, een *monotype*, een *slab*, een *display* en een *script* versie. En veel van deze versies hebben varianten van *light* tot *bold*, en allemaal zowel *bold* als *italic*.

Met Brenner zijn er natuurlijk veel en veel meer mogelijkheden dan met systeemfonts. Dat kan zowel een voordeel als een nadeel zijn.

Voor een overzicht, zie [de brenner.pdf](brenner.pdf).

## Het fragment

Ik heb een fragment voorbereid. Het gaat om twee scenes uit *Blade Runner 2049*. De captions staan in de HTML, en ze verschijnen in sync met de video. [Kijk maar](closed-captions/index.html).

### De captions

De captions staan in de html, in het bestand index.html. Je kan aan elke paragraaf eventueel een of meer classes toevoegen. Bijvoorbeeld `voice1` of `voice2 soft`. Classes voeg je handmatig toe in de html.

Met JavaScript worden er een paar dingen extra gedaan:

- er wordt aan elke paragraaf een unieke class toegevoegd (`p0`, `p1`, etc)
- Elk woord wordt in een aparte `span` gezet. Hierdoor kan je elk woord apart stylen, en eventueel ook [na elkaar laten verschijnen](https://github.com/cmda-minor-vid/web-typography-18-19/blob/master/closed-captions/css.css#L41).

### Tijdens het afspelen

Tijdens het afspeelen wordt er een class `on` op de caption gezet als hij moet verschijnen, en een class `off` als hij klaar is. *Zowel class `on` als class `off` blijft op de caption staan!*

De timimg van de captions kan je aanpassen in [closed-captions/captions.js](closed-captions/captions.js).

Er verschijnen ook classes op de body op momenten dat er geluiden worden afgespeeld, zoals `sound1` en `sound2`. Je kan geluiden toevoegen in [closed-captions/sounds.js](closed-captions/sounds.js).

*let op,* de geluiden zijn niet compleet, dit zal je zelf moeten aanvullen.

## Een eigen fragment (afgeraden, uitgebreide onderbouwing is nodig)

Je kan er ook voor kiezen om een eigen, *beter* fragment te gebruiken. Dit wordt afgeraden. De tijd die je besteedt aan het zoeken naar dat fragment kan je beter besteden aan het werken aan de opdracht. Bovendien blijkt dat er vaak fragmenten worden gekozen die niet goed voldoen aan de opdracht. Als je een ander fragment kiest dan *moet* je dit goed onderbouwd voorleggen aan je docent. De deadline hiervoor is vrijdagochtend in de eerste week.

### Waar moet je op letten bij het kiezen van een eigen fragment.
Lees de opdracht nog eens goed door. Waar gaat het ook al weer precies om?

Voor een goede onderbouwing van je keuze voor een ander fragment moet je deze vragen in elk geval beantwoorden:

- Welke informatie zit er in de audio die echt niet zichtbaar is?
- Welke rol speelt de audio in het fragment?
- Werkt de scene nog zonder geluid?
- Waarom is dit fragment beter dan het aangeboden fragment?

Je kan dan de nodige HTML en JavaScript genereren door gebruik te maken van [caption generator](https://cmda-minor-vid.github.io/web-typography-18-19/generator/) (in Google Chrome).

Als je de closed captions wil bewerken dan kan je een tool zoals [Amber Script](https://www.amberscript.com/en) gebruiken. Daar kan je exporteren als `.srt`, en die kan je weer door de generator halen.
